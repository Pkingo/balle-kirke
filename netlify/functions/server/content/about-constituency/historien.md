---
layout: event
title: Historien
---

I 1885 stod vores Valgmenighedskirke fiks og færdig tillige med Præstegården, og lige siden har der været noget, der hed Balle Valgmenighed, og det regner vi med, at der også vil være fremover. Naturligvis!

Som bekendt skal vi klare alle udgifter selv - vi får ikke den mindste andel af den almindelige kirkeskat. Det har vi også klaret i de forløbne 134 år, og sidste regnskabsår havde vi endda et overskud i omegnen af 100.000 kr., hvad ikke var så ringe endda! Vi er omkring 200 medlemmer af valgmenigheden, og sådan har det med mindre udsving været i ganske mange år. Naturligvis vil vi gerne have, at valgmenigheden får flere medlemmer, det siger sig selv. Vi er også af den opfattelse, at rigtig mange kunne have stor fornøjelse af at være med i fællesskabet omkring kirken i Balle. Vi har et rigtig godt sammenhold, som mange vil synes godt om. Imidlertid er det sådan, at det for nogle kan være svært at forlade sognekirken, selvom vores valgmenighed også er en del af folkekirken - ‘en grundtvigsk del af folkekirken’ som vi kalder os. For at imødekomme dem, der synes godt om Balle Valgmenighed, men på den anden side mener, at de vanskeligt kan forlade deres sognekirke, har vi ‘et godt tilbud! Hvad med at blive medlem af Balle Valgmenigheds Venner? Vi vil være rigtig glade for den opbakning, og så får man naturligvis også tilsendt vores kirkeblad. Der er en del familier, hvor nogle er medlemmer af valgmenigheden, andre ikke. Det kunne måske være en ide, at spørge familiens ikke-medlemmer, om de ikke have lyst til at være medlem af ’Vennekredsen’ for på den måde at opretholde et nærmere forhold til kirken i Balle. Det årlige kontingent udgør 500 kr., og hvis man opgiver sit personnr. til kassereren, er beløbet fradragsberettiget. Det er da også værd at tage med. Man er naturligvis meget velkommen til at tage en snak med kassereren, formanden, præsten eller et andet medlem af bestyrelsen om, hvordan man griber sagen an. Det finder vi sagtens ud af. UEK.
