---
layout: event
---
#### Om tjeneste

\
*Prædiken til 13. søndag efter Trinitatis, I tekstrække. 21. august 2016.\
Matt. 20, 20-28 om Zebedæussønnernes mor og pladserne ved Jesu højre og venstre hånd*

”Lad os formå at forstå invitationen fra Gud til at drage omsorg for denne verden og skabe en varmere, mere menneskelig og mere næstekærlig verden dér, hvor vi bor og lever.” Sådan skrev den franske præst Jaques Hamel i en sommerhilsen i sit kirkeblad. ”Lad os formå at forstå invitationen fra Gud til at drage omsorg for denne verden og skabe en varmere, mere menneskelig og mere næstekærlig verden dér, hvor vi bor og lever.”\
Kort tid efter han havde skrevet dette, blev Jaques Hamel som bekendt myrdet foran alteret under morgenmessen i den kirke, hvor han var præst. Morderne, som kaldte sig for ”korsets bekæmpere”, blev sidenhen skudt og dræbt af politiet. Og dermed har de måske opnået deres mål, nemlig at få status af martyr. Ved at dræbe et i deres øjne vantro menneske, har de i egen optik fået fri adgang til hæderspladerne i himlen.\
Men set ud fra det kristne blik, så er den sande martyr her præsten, Jaques Hamel, som blev slået ihjel mens han var i færd med at prædike evangeliet. Det evangelium, det budskab om tjeneste og kærlighed, der altid viser væk fra os selv og hen til den anden. Budet om at elske vores næste og det glædelige budskab om, at når vi alligevel ikke magter det, da er vi tilgivet og taget til nåde – det bud og det evangelium spidder altid vores trang til selvhævdelse og stræben efter hæderspladser, hvadenten det nu er her eller i det hinsides. En hædersplads hos Gud vindes aldrig ved at hævde sig selv på bekostning af andre. Men en sand martyr er den, der vidner om Kristus, som led og døde for vores skyld. Jaques Hamel er i den forstand en sand martyr, for han døde i tjeneste for evangeliet; for Kristus.\
Men mindre kan også gøre det. For også den der lever sit liv i tjeneste for andre mennesker, tjener Gud og vidner om hans kærlighed til os.

Og hvad er da tjeneste? Vi har måske en tendens til at tro, at det er noget meget indviklet og svært noget, der kræver mange overvejelser og mange tilløb. Det er det ikke. Det er, som Jaques Hamel skrev det i sit kirkeblad: at forstå invitationen fra Gud til at drage omsorg for denne verden og skabe en varmere, mere menneskelig og mere næstekærlig verden dér, hvor vi bor og lever. Hvordan det nærmere skal ske, må enhver af os bruge vores erfaring og fantasi til at komme overens med. Men én ting er sikkert: tjeneste er noget, der peger væk fra mig selv og hen på den anden. Tjeneste har det andet menneske, ikke mig selv, i centrum. Tjeneste er at være optaget af, om den anden nu vinder sig en hædersplads; ikke, om jeg selv gør det. Eller om mine børn gør det, for den sags skyld. Zebedeussønnernes mor er i virkeligheden en meget moderne mor; en curlingmor. En, der forsøger at fjerne alle hindringer på sine sønners vegne, for at de kan stryge til tops i livet og få det bedste. Gerne på bekostning af andre. Kender I typen? Kender I sådan en fra jeres eget liv. Ja, mon ikke de fleste af os gør det. Og mon ikke den curlingmor eller –far også bor i os selv? Vi kan leve med, at det går skidt for andres børn. Men ikke vore egne. De må ikke snydes for noget. Andre må ikke stå i vejen for dem. Det skal vi nok sørge for. Men så har vi allerede bevæget os langt væk fra den kristne betydning af, hvad tjeneste er for noget. Tjeneste er ikke blot at sørge godt for sine egne. Hvis I kun elsker dem, der elsker jer, og hvis I kun hilser på jeres brødre – hvad særligt gør I så?, spørger Jesus. Og dermed peger han på det allersværeste i det at tjene andre: at så snart vi er i gang med at sætte et skel mellem de andre på den ene side, som vi ikke mener, vi skylder noget, og os selv og vore egne på den anden, så er der ikke længere tale om tjeneste, men om selvhævdelse.\
Sætter vi et skel mellem vores egne børn og alle andres og mener, at vi da naturligvis skal sørge for, at vores egne børn vinder hæderspladserne på bekostning af de andre, så er der ikke længere tale om tjeneste. Det kan være en svær kamel at sluge. Men nu kommer en, der er endnu sværere:

Guds nåde og kærlighed gælder også den, der har slået et andet menneske ihjel. Vi kan ikke sætte hegn om Guds nåde og tilgivelse og holde andre ude fra den. Heller ikke dem, der brød ind i den franske kirke og slog den kristne præst ihjel. Vi kan og må og skal fordømme handlingen på det kraftigste. Men vi kan ikke på Guds vegne sige, at så har de ikke længere en plads hos ham. Så snart der bliver slået det mindste af på nåden, så er den ikke nåde mere, men en kræmmervare. Og Guds nåde står det ikke til os at råde over.\
Da Jesus hænger på korset, lidende og døende, da siger han til den drabsmand, der hænger ved siden af ham: I dag skal du være med mig i Paradis!\
Det kan godt gøre ondt på os at høre sådan noget. Det er uretfærdigt; det strider mod enhver fornuft. Det strider mod vores retsfølelse. Og vi tænker måske: Der må da være noget, vi kan gøre, for at vide os sikre på en plads hos Gud, og for at vide os sikre på, at alle andre ikke sådan kan få en, når nu de er så meget mere onde end vi er. Men det forholder sig faktisk omvendt: Der er ikke noget, et menneske kan gøre, for at falde ud af Guds nåde og kærlighed. Gud uddeler sine hæderspladser til hvem, han vil. Og vi befinder os som mennesker aldrig i en situation, hvor vi kan komme anstigende og mene, at vi skulle have mere ret til de pladser end andre mennesker.\
Vi kan forsøge at følge Kristus og som ham tjene andre i alt. Glemme os selv og huske den anden. Endog være villig til at sætte vores liv til for andre og dø i evangeliets tjeneste. Det er det, vi er kaldede til som døbte. Men vi kan ikke dermed kræve, at vi får hæderspladserne hos Gud på bekostning af andre. For hævder vi det, så har vi sat hegn om Guds tilgivelse og nåde. Så har vi bildt os selv ind, at vi er i vores gode ret til at bestemme, hvem Guds kærlighed kan rumme og favne. Og så har vi glemt, at Gud – fordi han er Gud – elsker med en kærlighed, der er uden grænser. Og ud af den kærlighed har han også beredt en hædersplads hos sig for os. Amen.