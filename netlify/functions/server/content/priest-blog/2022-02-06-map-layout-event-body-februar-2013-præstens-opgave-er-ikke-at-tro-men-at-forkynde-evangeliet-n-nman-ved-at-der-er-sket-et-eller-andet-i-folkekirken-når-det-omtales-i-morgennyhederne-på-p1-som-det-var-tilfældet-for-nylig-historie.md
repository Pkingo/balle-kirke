---
layout: event
---
**Februar 2013: Præstens opgave er ikke at tro, men at forkynde evangeliet.**

Man ved, at der er sket et eller andet i folkekirken, når det omtales i morgennyhederne på P1, som det var tilfældet for nylig. Historien om, at et menighedsråd i Mejdal i deres stillingsopslag har søgt en ”troende præst” nåede den landsdækkende presse – og ikke blot Kristeligt Dagblad, som ellers er det mest almindelige for kirkestof. Det er da også i Kristeligt Dagblad, at debatten om dette stillingsopslag har glødet de seneste par uger. Ikke så få har gjort sig til talsmænd for, at det er helt almindeligt, at et menighedsråd efterspørger en troende præst; ja, alt andet ville sågar være utilstedeligt, synes mange at mene.

[Naser Khader ](http://www.kristeligt-dagblad.dk/artikel/495865:Kirke---tro--Muslimske-Khader--Fedt--nu-kan-jeg-blive-praest)har i den forbindelse sagt, at hvis man ikke kan forvente at en præst er troende, så må det næste jo være, at han, som er muslim, kan søge embede i folkekirken. I samme dur har [Esben Lunde Larsen](http://www.kristeligt-dagblad.dk/artikel/495618:Debat--Hvad-har-en-fodboldspiller--en-politibetjent-og-en-praest-til-faelles), Venstres ordfører for uddannelse og forskning, sammenlignet præster med fodboldspillere: Ligesom en professionel fodboldspiller skal kunne spille fodbold for at blive ansat i en fodboldklub, så skal præsten også være (en ”professionel”) troende for at blive ansat i kirken.

Men hverken Khader eller Lunde Larsen har tilsyneladende blik eller forståelse for, hvad noget af det væsentligste i en luthersk kristendomsforståelse er: dåben. I luthersk forstand er troen en gave, der skænkes den enkelte ved dåben. Troen er ikke en viljespræstation og den kan ikke måles og vejes. Det giver ret beset ingen mening at spørge ”Er du meget kristen” eller ”Er du meget troende”. Derimod kan man jo godt se på en fodboldspiller, om vedkommende er god til at spille fodbold. Det kan måles på antal scorede mål, på vedkommendes tekniske kunnen mv. Men hvor vil Lunde Larsen se på en præst for at måle vedkommendes tro? Det er og bliver et samvittighedsspørgsmål. I luthersk forstand burde menighedsrådet i Mejdal have efterspurgt en præst, der er døbt. Men da ingen kan kaldes til eller ansættes som præst i den danske folkekirke uden at være døbt, ville dette være absurd – ligesom det er absurd når Khader bedyrer, at hvis præsten ikke skal være troende, så kan også Khader blive præst i folkekirken. Det kan han netop ikke, for han er ikke døbt.

Præstens opgave er ikke at tro, men at forkynde evangeliet. Det er ikke præstens tro, der virker i kirken – det er Guds ord. Og gudskelov for det!\
Det kan lade sig gøre at kåre verdens bedste fodboldspiller. Men forhåbentlig kommer vi aldrig dertil, hvor kirken kårer sin mest troende præst.