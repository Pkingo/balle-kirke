---
layout: event
---
**Marts 2014: Indlæg ved Balle Valgmenigheds Generalforsamling d. 4. marts 2014**

Nogen gange kan det være godt at minde sig selv og hinanden om, hvad det egentlig er, vi er. Hvad er vi som valgmenighed? Hvad kommer vi af? Hvad er vi nu? Hvad ønsker vi at valgmenigheden skal være i fremtiden?

Da vi for halvandet år siden havde nogle studiekredse om, hvad det egentlig vil sige at være grundtvigsk, da gik det op for mange af os, at det måske nemmest kan beskrives ved at sige alt det, vi *ikke* er. Og måske er det også sådan, når vi spørger os selv og hinanden om, hvad Balle Valgmenighed er – at vi da må begynde med at sige alt det, den i hvert fald *ikke* er.

Balle Valgmenighed er ikke et politisk parti. Den er heller ikke en diskussionsklub. Balle Valgmenighed er ikke en klub for de særligt indviede eller for de særligt hellige mennesker. I Balle Valgmenighed er intet medlem derfor mere vigtigt eller mere værd end et andet medlem. Balle Valgmenighed er ikke bygget på meninger, hverken de politisk korrekte eller de politisk ukorrekte. Balle Valgmenighed er heller ikke sat i verden for at lefle for tidsånden.

Balle Valgmenighed er bygget og stiftet af mennesker! Det er det, man først og fremmest kan læse sig til i Jensen Sindings optegnelser i *Aandeligt liv i Bredsten sogn*. Balle Valgmenighed blev dannet af mennesker, der stod sammen og som alle, hver på sin måde, bidrog til, at ønsket om – ja, trangen til, at en valgmenighed skød frem her i Balle blev til noget. Det, der drev de familier, der arbejdede for sagen dengang var, at de ville høre Guds ord talt til dem i en forkyndelse, som de fandt vedkommende. Den skulle være båret af det grundtvigske. Fordi det, det grundtvigske først og fremmest har sans for, er friheden. Friheden til at tale; til at ytre sig. Friheden til at forsamle sig med ligesindede åndsfæller. Friheden til at være uenige. Friheden til at vælge sin egen præst. Friheden til at skabe sine egne traditioner.

Men det grundtvigske har også – og ikke mindst – sans for friheden i kristelig forstand. Den frihed, vi ikke kan give os selv, fordi den kommer af det ord, der forkyndes os i kirken. Den frihed, der rækkes os ved badet og ved bordet, som Grundtvig siger det. Den kristne frihed rækkes os fra oven, af Gud, af Kristus. Og den betyder, at vi trods alt det, der nager og bekymrer os, trods alt det, vi ikke formår, som vi burde gøre, trods alle de svigt, vi byder andre mennesker, trods al vor uformåenhed og egoisme – kort sagt: trods alt det, som de gamle kaldte for synd og skyld, at vi alligevel af Gud er sat fri fra at være tyngede af alt dette, men kan gå ranke og frimodige ud i livet på ny. Hver dag er derfor en ny mulighed, en ny begyndelse. Og vi har lov at være fri for bekymringer og samvittighedsnag og fri for angsten for døden og dommen.

Alt dette lød jo nærmest som en prædiken. Og det er der en pointe i. For nu er det måske ved at træde tydeligere frem, hvad Balle Valgmenighed egentlig er: vi er kirke. Vi er først og fremmest en menighed. Og det betyder, at vi har vores hjemmelsret fra noget, der er større og vigtigere end os selv.

I henved 130 år er mennesker blevet døbt og begravet her i Balle. Der er blevet sunget salmer, trosbekendelsen har lydt, man har samlet sig om nadveren, der har fra prædikestolen lydt en forkyndelse som i al sin forskellighed over årene dog har kunnet kalde sig grundtvigsk. Og alt dette er sket fordi det har *betydet* noget for de mennesker, der har været i menigheden. Fordi det har betydet noget for jer og for jeres forældre, bedsteforældre og oldeforældre. Det har betydet – og betyder stadig – noget at forsamle sig, ikke som parti, ikke som klub – men som menighed, fordi det er som menighed vi fejrer gudstjeneste sammen og dermed sættes ind i den historie, i den sammenhæng, hvor vi har lov at være små, lyttende og modtagende, fordi Gud er den der er stor; han er den der giver og giver sig selv for os. At forsamle sig som menighed om søndagen – og at leve hver dag som medlem af menighedens fællesskab, som også er et *folkeligt* fællesskab, det er blandt andet at anerkende, at det vi lever af, det kommer ikke fra os selv. Kun fra Gud og fra hans levende ord kan vi hente det håb, den trøst og det mod, der gør, at vi kan begynde hver ny dag i frimodighed. Sammen – som menighed og som folkeligt fællesskab. Det er først og fremmest dét, der gør, at Balle Valgmenighed overhovedet er sat i verden: som en *grundtvigsk* menighed, hvor ud af der også springer et folkeligt fællesskab. Stiftet med friheden for øje. Det er vel også som sådan vi selv mener, der fortsat er brug for valgmenigheder i det kirkelige landskab?

Og allerede når der er gået 130 år mere, så er vi ”de gamle”. Så vil der blive talt om, hvordan det nu var i de dage i 2010’erne i Balle Valgmenighed. Besindede vi os på, hvad der var væsentligt – og på hvad der var mindre væsentligt? Var vi ydmyge over for den historie, som vi havde fået lov at være en del af, takket være tidligere generationers slid og engagement?

Det håber jeg, vi er. Og det tror jeg, vi er. Lige som jeg tror og håber, at vi er os bevidste om den pligt, der er blevet os pålagt: at række den betroede arv videre til næste generation – og gerne i ordentlig stand. For lige som hvert enkelt medlem af Balle Valgmenighed til hver en tid er lige så vigtigt og betydningsfuldt som alle de andre medlemmer, både i fortiden og i fremtiden – så er vi hver især heller ikke andet end et lille led på en forhåbentlig lang kæde af medlemmer i Balle Valgmenigheds historie. Vi er på den ene side hver især bare et lille led. Men på den anden side er vi dog også et uendeligt vigtigt led, for kæden skulle ikke ret gerne brydes.

Det er væsentligt en gang i mellem at besinde sig på de store linjer i den historie, man selv er skrevet ind i. For nogen gange kan man være i situationer, der gør, at man kan have svært ved at få øje på, hvad det væsentlige er.

Det væsentlige i Balle Valgmenighed er ikke pengene. De er *nødvendige* for at vi fortsat kan være her og for at vi kan være her på en meningsfuld måde, sådan som verden ser ud i dag. Uden penge, ingen valgmenighed. Men pengene har aldrig været og må heller aldrig blive det vigtigste. For så står vi i fare for at svigte det ansvar vi har for at række den betroede arv videre til de næste generationer. Det håber jeg, vi alle kan have for øje – uanset hvilken holdning man måtte have, til alt det med pengene. Netop i en tid, hvor meninger brydes, da må vi for Balle Valgmenigheds histories skyld lade fællesskabet bære os igennem.

Tak.