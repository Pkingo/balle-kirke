---
layout: event
title: "Prædiken ved indvielse af nyt alterbillede"
---

#### Prædiken ved indvielse af nyt alterbillede

Skærtorsdag d. 24. marts 2016 kl. 14.00

Det ringeagtede; det, som er svagt i verden og i verdens øjne ingenting er – det ligger som en klangbund under alle Jesu ord og gennem hele den kristne forkyndelse af, hvem Gud er. Det ringeagtede.

Vi hører om det Mariæ Bebudelsesdag, hvor Gud udvælger en fattig jomfru fra udkants-Israel som den, der skal føde hans søn; føde ham selv. Vi hører om det i julen, hvor Guds søn fødes af Maria i en stald, svøbes og lægges i en krybbe, så fjernt fra alt det, vi normalt forbinder med en konges fødsel. Og da denne Guds søn, Jesus, vokser op og bliver en mand, da hører vi, at han gang på gang opsøger udskuddet i verden, de fattige, tiggerne, de uanseelige, dem, der i verdens øjne lever i moralsk fordærv. Dem, der ikke kan klare sig selv og ikke er i stand til at mestre deres eget liv. Det er til dem, han er kommet med sit budskab om Guds riges nærhed. Gud opsøger det ringeagtede; det, som ingenting er. Og Jesu disciple, som er så såre menneskelige, at vi altid kan spejle os i deres spørgsmål til ham, de spørger så tit: Jamen hvem af os er den største? Hvem elsker du mest? En af os må da være bedre end de andre? En af os må da være lidt mere værd? For sådan noget går mennesker op i. Vi bekymrer os for at være noget i verden. Vi måler os i det skjulte med hinanden. Vi finder små tegn på, at vi er bedre, klogere, rigere. At vi er mere ordentlige mennesker end de andre. For ellers kan vi næsten ikke holde det ud. Ellers kan vi næsten ikke holde os selv ud. De andre må gerne være de ringeagtede – selv vil vi helst være stærke, selvkørende, betydningsfulde.

Nu var det før påskefesten, og Jesus vidste, at han skulle gå bort fra denne verden. Jesus vidste, at døden var den eneste mulige konsekvens for den, der i sit liv i ord og gerninger har forkyndt, at Gud er Gud for udskuddet, de svage og de ringeagtede. Han ved det, og han viser nu en sidste gang til de uforstandige disciple, som vi må spejle os i, at det, han vil, er kærlighed. Han havde elsket sine egne, som var i verden, og han elskede dem indtil det sidste. Han viser det ved, at han, der er deres herre, bliver deres tjener. Han knæler ned og vasker deres fødder. Han tjener dem.

Og det er svært at forstå. Og svært at acceptere. Ikke mindst for Peter. Svært at gå med til, at den, som disciplene kalder for Mester og Herre, knæler ned som en tjener og vasker deres fødder. For hvis ens Herre gør sådan, så bliver der vendt op og ned på alting. Så bliver der vendt op og ned på den menneskelige forestilling om, at det at leve sit liv her i verden går ud på at mestre det hele selv og derved bevise, at man er noget værd. At ”shine”, som vi siger nutildags. Den forestilling skyder Jesus ned. Fordi han ved, at det at være menneske først og fremmest er at være modtagende. Og hvis man vil modtage noget må man først erkende, at man er lille. Så må vi først erkende, at der *er* noget, vi ikke kan af os selv, noget, vi ikke magter. Og det er en svær erkendelse at gøre sig. At flytte sig selv fra kategorien af de stærke, de selvkørende, dem, der er lidt bedre end andre mennesker – og så over i kategorien af de små, afmægtige, svage mennesker. Alt det, som vi ringeagter hos os selv og de andre.

Jesu disciple måtte på den hårde måde se i øjnene, at de ikke hørte til i kategorien af stærke og gode mennesker. For dagen efter fodvaskningen er Jesus død på korset. Og disciplene må se sig selv i spejlet og erkende, at de ikke kunne følge ham til det sidste, som de ellers havde lovet. De svigtede. Løj. Lod Jesus i stikken. Og Judas forrådte ham. Disciplenes forestillinger om, hvor stærke og hæderlige mennesker, de var, er forlist. Og nu sidder de sammen, måske i et rum som det, vi ser på alterbilledet, og frygter for deres liv. Og indser da den realistiske sandhed om vores liv, at det at være menneske *ikke* er at være den, der kaster glans over det hele. Lyset, godheden, kærligheden kommer ikke fra os. Vi er måske snarere en gennemsigtig, farveløs flade, der får farve og liv ved at blive lyst på. Fra et lys og en kærlighed, der ikke stammer fra os selv, men fra Gud.

Den Gud, der opsøger det mislykkede, det ringeagtede i verden. Den Gud, der er Gud for udskuddet, for det menneske, der er skrællet ned til ingenting. Den Gud, der tjener det menneske, der fornægter og forråder ham. Det menneske, der slår ham ihjel. Og vi har lov at tænke og tro, at hvis Gud opsøger selv det gudsfornægtende og gudsforrådende menneske, ja så er der vel håb, også for os.

Vi aner på billedet et kors. Det varer måske lidt, inden vi får øje på det. Det er som om, at korset er der og alligevel ikke er der helt. Lidt ligesom at troen så ofte er flimrende og svær at fastholde i det liv, vi lever. Vi kastes frem og tilbage mellem tvivl og tro. Er det nu sandt? Er der en Gud? Vil han *mig* noget? Hvordan kan jeg nå ham?

Det kors, som vi både på billedet og i troen kan ane, det er det stærkeste billede på, at Gud vender op og ned på alting, og at han tjener os. At han ikke slipper os, men vedvarende kommer os i møde. Kristus dør på korset, men opstår igen. På den måde er korset paradoksalt nok både nulpunktet og højdepunktet. Da Kristus dør på korset, bringes Guds nærhed og kærlighed ind i de mest ekstreme tilfælde af forlis og afmagt i vores liv. Fordi Gud ikke forlod Jesus på korset, men var med ham i lidelsen og i døden, og oprejste ham igen. Og Guds nærhed var i det forlis og den afmagt, som disciplene erkendte og følte i stor skala langfredag. Og den er i det forlis og den afmagt vi selv føler i mindre skala eller i glimt, når vi erkender, at også vi er små, og har brug for at modtage kærligheden og tilgivelsen fra Gud for at kunne leve. På den måde hører vi selv til det ringeagtede i verden. På den måde er enhver af os et menneske, som ingenting er, førend Gud opsøger det og siger: Jeg er med dig. Jeg kommer dig i møde og giver dig alt det, du har brug for af varme, lys og kærlighed. Jeg åbner verden for dig og sørger for, at den altid er en verden fuld af håb. For jeg er kommet til verden og har slået hul ind til himlen, hvorfra der strømmer lys og liv. Og du, lille menneske, er den, der har lov til at leve i det rum og i den verden, hvor jord og himmel mødes.

Vi kan nå Gud og leve i hans nærhed, fordi han selv kommer os i møde. I nadveren indbyder han os til det bord, hvor vi knælende og modtagende spiser og drikker hans legeme og blod. Og derved får vi del i det hele. Del i kærligheden, del i det himmelske liv, del i den død, der bliver til liv. Del i det lys fra Guds rige, som er himmerigsstråler, der kaster striber af håb og mod ind i vores liv.

Sådan er Gud vores Herre, der tjener os. I kærlighed. Så vi kan gå ud i den verden, hvor korset har vendt op og ned på alting og åbnet døren til Guds rige, og dér tjene hinanden. I kærlighed. Amen.
