---
layout: event
title: "Juni 2014: Pinse. Ånd. Liv"
---

#### Juni 2014: Pinse. Ånd. Liv

I en af de mange, gode bøger, jeg fik i gave, da jeg blev ordineret i Haderslev Domkirke i januar 2012, har gavegiveren, en god veninde og præstekollega, skrevet: ”Velkommen i job – pro life”! Altså – velkommen i præstejobbet, det er et arbejde, der dybest set handler om at være ”for livet”; pro life. Eller – præstegerningen handler jo ikke blot om, at *præsten* er ”for livet”. Men præstegerningen er, at man har fået lov at have sin gerning i kirken, hvor det om noget gælder, at her hører vi og her har vi lov at leve vores liv på, at det hele for Gud handler om ”pro life”. I kirken fortælles det os, at det hele altid slutter med liv, selv når det slutter med død. Det er det, pinse handler om. For Ånd betyder liv.

Det var først, da Gud havde blæst sin livsånde ind i mennesket, efter at han havde skabt det, at der kom liv i det. På den måde gælder det i konkret, fysisk forstand, at når vi ikke længere ånder, så er vi døde. Vi taler også om, at man udånder, når man dør – så har man trukket vejret for sidste gang.

Men det med, at ånd betyder liv, det gælder også i en anden betydning. Ånd giver mening og fylde i vores liv i mere end den fysiske, konkrete betydning, hvor vi trækker vejret. For vi kan også være det, man kalder ”åndeligt levende” eller ”åndeligt døde”. Vi kan måske sammenligne det lidt med musik. Man kan ikke *se* musik. Det, vi kan se, er klatter og striber på et stykke papir, som vi kalder noder. Men noder i sig selv er ikke musik. Det bliver først musik, når nogen bruger et instrument og sin musikalitet til at gøre det til musik.

På samme måde med os. Vi er som et instrument, der er afhængigt af, at nogen blæser ånde i os og gør os og vores liv til musik, der løfter sig mod himlen. Vi kan egentlig godt ligge stille hen som instrumenter et helt liv, uden at musikken spiller i os; så er vi det, man kalder for åndeligt døde. Men fordi vi som mennesker består af både krop, sjæl og ånd – så kan også ånden i os vækkes til live. Og først her bliver det for alvor sjovt. Og meningsfyldt. Og godt.

Grundtvig har meget slagkraftigt formuleret det sådan, at ”Ånd er i mennesket, hvad pengene er i verden”. I verden er pengene drivkraften i stort set alt, hvad der sker.

Det samme skulle man altså kunne sige om Ånden. Ånden er drivkraften i os, i menneskelivet. Eller man kunne sige det sådan, at ånd *burde* være det, der drev os. Ånd burde være det, vi er opfyldt af i vores liv med hinanden. Vi skulle tage at lade åndeligheden fylde mere i vores liv. Vi skulle tage os modet til at lade ånden fylde os, så vi bliver et instrument, der kommer musik ud af.

Som pengene er drivkraften i verden, så er ånden i os og driver os, når vi higer efter alt det, der giver livet mening og fylde, og som samtidigt er så umuligt at få greb om, fordi vi ikke kan se det og ikke kan røre ved det. Alligevel ved vi godt, at det er der.

I skolen kan man gå voldsomt op i Pisa-tests, for det er så dejligt håndgribeligt at se på et skema, om eleverne er nummer 1 eller nummer 20 i disciplinen læsning. Det kræver anderledes mod at gå voldsomt op i åndeligheden, for den kan man ikke sådan lige måle. Det er svært at måle fællesskabet, det er svært at måle, om det overhovedet giver mening at synge sammen, det er svært at måle om det giver mening at fortælle eleverne om bibelhistorien, om danmarkshistorien, om verdenshistorien – fortælle dem alle eventyrerne og sagnene. Og det er tilmed svært overhovedet at holde op med at omtale eleverne som elever, men tale om dem som det, der er, nemlig børn eller små mennesker, der skal rustes så godt de kan til livet. Små mennesker, der skal *oplyses* om livet. Ikke for at de kan klare sig godt i en test. Men for at de kan have noget at leve af og leve på. Man lever godt på fortællinger. Både på dem, der er gået for sig i historien. Men også på dem, der går for sig i fantasien, som eventyr, for eksempel. Og så lever man særlig godt på de fortællinger, vi finder i Bibelen. For de handler om Ånd. Og de er alle ”pro life”.

Og her er det nødvendigt med nogle voksne, der tør være åndelige, så de får fortalt børnene ind i historierne og fortællingerne. For så får børnene nemlig mod og lyst til at leve, til at udforske livet, til i egentligste forstand at være i live. Når vi får fortalt, at vores liv er en del af en større historie og sammenhæng, så kan vi nemlig bedre få øje på alt det, der egentlig betyder noget. Både børn og voksne har brug for at høre, at deres liv er en del af noget, der er større end dem selv. Det giver mod. Og det giver håb. Derfor er fortællingerne om Danmark, om verden, om tidernes morgen, om heltene, om troldene og heksene og de gode feer så vigtige. Derfor er fortællingerne om Gud, Kristus og os mennesker de allervigtigste. For her hører vi, at det hele ender godt. Også for os.

Og samtidig kan alle fortællingerne måske give os en slags ydmyghed og taknemmelighed over for livet. Som når man står og ser på et stort træ, hvor den tykke stamme og de meterlange grene vidner om, at det træ har stået der før der overhovedet blev tænkt på dig eller mig.

Vi kan ikke fylde os selv med Ånd. Men vi kan længes efter den. Og vi kan bede om den. Vi kan bede om, at Ånden må fylde vore hjerter, så vi får mod til at hige efter alt det usynlige i livet, der gør det værd at leve. Som når man glemmer alt omkring sig i en samtale med en god ven. Eller når vi synger sammen. Eller når man lytter til et stykke musik, der minder en om dengang ens mormor bagte tykke pandekager og serverede stikkelsbærkompot til. Når man fryder sig over forsommeren, hvor det ånder himmelsk gennem støvet. Når man i taknemmelighed glæder sig over, at man er et menneske, der både er krop, sjæl og ånd, som er i live lige nu i dette øjeblik, på denne skønne, grønne plet. Når man glæder sig over, at Guds Ånd virker hvor den vil og når den vil – og at det betyder, at Gud virker ”pro life” for *os*, med sit ord om livslys og velsignelse – også der, hvor vi ikke troede, det var muligt; også i de stunder, hvor det føles som om, at ens liv spiller falsk. Gud når i Åndens virke ud til – eller ind til – alle slags mennesker i alle mulige forskellige slags liv, og lader sit pinseunder ske, også for os, også *i* os. Så hjerterne sættes i brand, og der bliver musik og latter og sang og kærlighed ud af os. Alt det, der ikke kan måles. Men som er det, der gør livet smukt og rigt og godt.

Glædelig pinse!
