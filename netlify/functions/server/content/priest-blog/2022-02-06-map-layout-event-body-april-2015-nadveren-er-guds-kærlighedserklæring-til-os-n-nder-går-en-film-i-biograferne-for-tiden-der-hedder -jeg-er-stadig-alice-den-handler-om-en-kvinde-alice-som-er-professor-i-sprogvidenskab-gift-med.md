---
layout: event
---
#### April 2015: Nadveren er Guds kærlighedserklæring til os.

Der går en film i biograferne for tiden, der hedder *Jeg er stadig Alice*. Den handler om en kvinde, Alice, som er professor i sprogvidenskab, gift med John og mor til tre voksne børn. Alice er lige fyldt 50, da hun får konstateret begyndende Alzheimers, en sygdom, der langsomt vil æde hende op og tage hendes sprog, hendes hukommelse og hendes personlighed fra hende. Som professor i sprogvidenskab kender Alice alle sprogets processer. Så da hun gentagne gange oplever at holde forelæsninger for flere hundreder mennesker, hvor ordene pludseligt forsvinder for hende, så hun går i stå og ikke kan komme videre, eller når hun pludseligt ikke kan finde hjem fra sine løbeture igen, så ved hun godt, at der er noget galt. Hun opsøger selv sin læge.

Filmen skildrer Alices kamp for at holde fast i sig selv, sin identitet, sit liv – selvom der er så meget, der siver væk mellem hænderne på hende, når sproget og hukommelsen svigter. Alice formulerer tre spørgsmål for sig selv, blandt andet ”Hvad hedder din ældste datter?”. Når hun ikke længere kan svare på spørgsmålene, er det hendes plan at gøre en ende på det hele. For hvad er et menneske, når man ikke længere kender sine nærmeste og måske heller ikke sig selv?

Filmen spejler en anden film, der også kan ses i biograferne for tiden. Det er Erik Clausens film *Mennesker bliver spist*. Her spiller Clausen selv automekanikeren Herluf, der har eskalerende demens – det er bare kun ham selv, der ved det, for han holder det hemmeligt for alle andre, også for sin kone Ingelise, og for deres børn. Ingelise holder på sin side en hed affære med en kollega hemmelig – for hendes og Herlufs ægteskab kører nok i virkeligheden lidt på svellerne.

Både *Jeg er stadig Alice* og *Mennesker bliver spist* handler om, hvordan noget udefrakommende og uønsket som en hæslig sygdom kan give et menneske følelsen af, at man bliver spist; at man bliver ædt op af noget, der langsomt stjæler ens identitet og liv. Og det værste er, at det er ude af ens egen kontrol – der er intet at stille op mod Alzheimers eller demens. Det går kun én vej. Til sidst er man spist. Til sidst må det føles som om, at man er forsvundet fuldstændig for sig selv og for alle andre.

Skærtorsdag fejrer vi, at Jesus indstiftede nadveren aftenen før sin henrettelse på korset. Jesus er forsamlet med sine disciple for at fejre det jødiske påskemåltid. Under måltidet ødelægger Jesus den hyggelige stemning ved at fortælle, at en blandt de 12 disciple, som er Jesu nærmeste venner, vil forråde ham. En efter en spørger disciplene forfærdet: ”Det er vel ikke mig, Herre?”. Jesus udpeger Judas som forræderen – Judas, der næste dag med et forræderisk kys sælger sin sjæl og Jesu liv for 30 sølvpenge. Pengene varmer sikkert i lommen, men kun for en kort stund. For skylden og skammen gnaver i Judas, han bliver ædt op indefra – måske har han det som dem, der rammes af Alzheimers eller demens. Han bliver spist, han forsvinder for sig selv og fra den, han var. Og ret hurtigt må Judas sande, at han ikke kan holde sit eget forræderi ud – så han går hen og hænger sig.

Mennesker bliver spist, siger Erik Clausen med sin film om demens. Men uanset om man lider af en uhelbredelig sygdom eller ej, så oplever alle mennesker på et eller andet tidspunkt den følelse, at man er ved at blive ædt op indefra. Af sorg, af bekymringer. Af skyld og skam. Af tanker, der nager. Alt det, man ikke fik gjort i tide. Alt det, men ikke fik taget sig sammen til at få sagt. Eller alt det, man ikke fik sagt undskyld for. Det gnaver i en. Mennesker bliver spist.

I nadveren sker der det modsatte: Her bliver mennesker ikke spist – her spiser vi. Vi spiser Gud. Sådan kan man faktisk godt formulere det, selvom det kan lyde lige vel konkret og måske også meget mærkeligt. Men i nadveren giver Kristus, i hvem Gud har vist os sit sande væsen og ansigt, her giver han os sig selv. Han gør det med de ord, som vi hører ved hver gudstjeneste: Dette er mit legeme, som gives for jer, tag det og spis det. Dette er mit blod, som udgydes for jer, drik alle heraf.

Når Gud lader sig indtage og spise af os mennesker, så sker der det modsatte af hvad der sker, når vi ædes op indefra. Vi bliver helet. Alt det ødelagte og brudte, alt det, vi ikke formår at holde sammen på i vores liv, det sættes sammen på ny ved det måltid, hvor vi spiser og drikker Kristi legeme og blod. For når vi spiser og drikker Kristi legeme og blod, så får vi del i hans væsen, som er kærlighed. Og kærlighed overvinder alt, det ved vi.

Kærlighed er også det sidste ord, der er tilbage i Alices ordforråd i slutningen af filmen, hvor vi har fulgt hende i to år. Kærlighed som det at opleve ens voksne datter, Lydia, der læser højt for hende. Rollerne er byttet om, for det var Alice, der læste højt for Lydia, da hun var barn og Alice var en helt almindelig mor, der kunne tale, huske, lave indkøbssedler og følge hende i skole. Rollerne er byttet om, men Alice er stadig Alice, for der er kærligheden tilbage. Og så længe der er kærlighed er der også værdighed. Værdighed handler ikke om at være selvhjulpen og have kontrol. Et værdigt liv er ikke et liv, hvor man kan alting selv. Et værdigt liv er et liv, hvor man er elsket. Derfor kunne man sådan ønske for Judas, at han havde undet sit eget ødelagte og brudte liv at blive helet igen. Helet af den kærlighed, vi møder i Kristus, og som vi får del i, når vi knæler ved alterskranken og modtager hans legeme og blod. For kærligheden tåler alt og udholder alt. Kærligheden sætter vores brudte liv sammen igen – til et liv, der altid er værdigt i Guds øjne. Fordi vi har hans kærlighed.

Man skal holde sammen med dem, man elsker – også når mennesker bliver spist af en sygdom. Det er budskabet i Erik Clausens film, hvor Ingelise og Herluf har været på vej væk fra hinanden, hun i sin affære og han i sin sygdom og i en konkret forsvinden, hvor han er taget af sted til Polen. Men deres kærlighed til hinanden gør, at de finder hinanden igen. De bliver fundet og holder sammen. Livet er livet værd, når der er nogen, man elsker og nogen, som elsker en. En anmelder har skrevet sådan her om filmen: ”*Mennesker bliver spist* er en kærlighedserklæring til alle de helt almindelige hverdagsmennesker, som hver dag oplever at blive overset og behandlet med den form for ligegyldighed, der æder sjæle op.” Det samme kan man faktisk sige om nadveren: Nadveren, hvor Kristus giver sig selv til os, er en kærlighedserklæring til alle os helt almindelige hverdagsmennesker, der ofte oplever at blive overset eller behandlet med den form for ligegyldighed, der æder sjæle op – eller som oplever at blive ædt op indefra af skam eller sorg eller sygdom eller forræderi eller bekymringer. Nadveren er Guds kærlighedserklæring til os.