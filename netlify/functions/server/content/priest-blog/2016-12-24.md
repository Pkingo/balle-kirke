---
layout: event
title: Prædiken til Juleaften 2016
---

#### Prædiken til Juleaften 2016

\
_Om Gud, der er kommet til verden for at have hjemme her, hvor vi er._

For en måneds tid siden så jeg Thomas Blachman i Vejle. Og det var egentlig lidt et chok for mig. For jeg plejer kun at se Thomas Blachman i fjernsynet når der er X-Factor her fra begyndelsen af januar og så et par måneder frem. Og måske har jeg gået og tænkt, at han nok kun findes derinde i fjernsynet i X-Factor 3 måneder om året. Men han findes altså også her i november og december. Jeg så ham på en kæmpestor plakat i et busskur. Og ved siden af ham stod med meget stor skrift: Driving home for Christmas. Min bare (r.ø.v.). Tag toget.\
Jeg ved ikke med jer, men jeg har svært ved at se Thomas Blachman for mig i et overfyldt DSB-tog den 24. december, læsset med massevis af gaver og kufferter, folk, der maser og skubber og sidder ude på gangene, så servicevognen, der alligevel også er sparet væk, overhovedet ikke kan komme frem. Jeg tror egentlig, at både han og de fleste af os andre foretrækker at komme hjem til jul på den måde, som crooneren Chris Rea sang om det i 1988 i sit store hit ”Driving home for Christmas”.

Det er en julesang, der handler om at sidde i sin bil på motorvejen juleaftensdag og snegle sig af sted ligesom alle de øvrige bilister, på vej til én og samme destination, nemlig til det sted man forbinder med hjem.\
Sangen handler om at længes. Længes efter at komme hjem til de ansigter man holder så meget af, hjem til de ansigter med øjne man føler sig genkendt i og genkendt af. Den handler om at sidde der i bilen, fyldt med tusindvis af minder om julen, som vi alle har en masse af. Minder, der kan dukke frem ved duften af nybagte brunkager og andesteg eller ved lyden af Disney’s Juleshow ”Mens vi venter” eller fra kirkeklokkerne, der kalder til gudstjeneste. Minder og forestillinger om, hvad julen er for noget, som vi alle sammen gerne nu vil opleve igen. For så er vi kommet hjem. Så er der da noget her i verden, vi kan regne med. Så er der noget, der giver sig selv og som vi bare kan falde ind i.

Og det, vi i hvert fald kan regne med og falde ind i, det er Juleevangeliet. Det er fortællingen om den allerførste julenat i Betlehem for 2000 år siden, hvor Gud bøjede sig til jorden og blev menneske i Jesus. Og det gjorde han, for at vi skulle kunne finde hjem. Ikke finde hjem, som i hjem til Moar, hjem til Hobro, til Fyn, til fødegården eller til Balle. Nej, hjem som i finde sig hjemme i den historie vi er en del af, hjemme i det menneske man nu engang er med både alt det vidunderlige og alt det skrammel man bærer med sig. Hjemme i denne her verden, der nok så ofte kan synes kold og ubeboelig – det har vi ofte nok hørt beretninger om i den seneste tid.

Ofte kan man høre og læse i medierne, at danskerne er fremmedgjorte over for både kirken og kristendommen, at de melder sig ud af folkekirken og ikke rigtig gider hører noget om Gud og Jesus. Alligevel er vi her nu, i et stopfyldt kirke, som kirkerne er det landet over netop i dag, hvor budskabet lyder til os om, at Gud lod sig føde julenat, gav sig til kende for os i det lille barns ansigt, kom os nær med både sin storhed og sin kærlighed, for at have hjemme hos os, så vi kan have hjemme i verden, hos os selv og i den tilværelse, der nu engang er blevet os til del. Og jeg tror, at kirkerne fyldes juleaften, fordi kirkens rum også er det sted, hvor vi kan føle os hjemme. Fordi her kan vi komme og have lov til at være med alt, hvad vi slæber rundt på. Siden sidste jul er der måske relationer, der er gået i stykker for os eller mennesker, der er døde fra os. Eller måske har kærligheden vist sig for os i overraskende skikkeler, nye børn er blevet født og er kommet til verden.

I løbet af et år kan et menneske opleve både glæder og sorger så store, at det kan føles som om, at grundvoldene ind imellem vakler under vor tilværelse. Men når vi har været her i kirken, sunget de gamle salmer, set på adventskransen og på julelysene – både dem på træerne og i alle børns øjne, og når vi har hørt det ældgamle juleevangelium om, at det skete i de dage, at Gud bøjede sig ned mod jorden og kom os alle nær i skikkelse af det lille Jesusbarn, så kan vi igen gå ind i julen som et hjemme for os. Uanset hvad der så er sket i vores liv eller i verden i øvrigt, siden sidste jul. For så ved vi, at det er sandt, at selv hvis eller når det sker, at vi må længes forgæves efter at komme hjem til de ansigter med øjne vi føler os genkendt i og genkendt af, så kan vi altid føle os genkendt i og genkendt af ansigtet og øjnene på det lille barn i krybben. For det ansigt og de øjne er Guds.

Den bedste danske sang, der er skrevet om at køre hjem til jul, det er en sang af Allan Olsen. Den findes på det album, han udgav for nogle år siden, hvor han udelukkende synger på vendelbomål. Albummet hedder ”Jøwt”, og eftersom jeg er fynbo, så aner jeg slet ikke, hvad det ord betyder. Men heldigvis er jeg gift med en mand, der stammer fra Vendsyssel, og han har så kunnet røbe for mig, at det betyder ”skønt” eller ”fedt” eller noget i den stil. Sangen, hvor han kører hjem til jul, hedder ”Hjørringvej”. På denne uendeligt lange vej kører Allan Olsen lillejuleaften. På passagersædet sidder hans mor, hun er i skindhue med kvast. De kører forsigtigt gennem mange slags sne, og Allan Olsen borer neglene ned i rattet og forsøger at holde godt fast. For det er vigtigt at nå helskindet frem, når det er lillejuleaften og man kører med sin mor ud ad Hjørringvej. Man hører lidt fra de små samtaler, de fører undervejs. Og eftersom nordjyder jo ikke sådan rutter med ordene, så kan sådan nogle samtaler sagtens indkapsles i en sang på tre-fire vers. Allan Olsen siger til sin mor, da de kører gennem en lille by, der hedder Tolne, at han kan huske, hvordan han som barn med skolen tog på udflugt til det, der hedder Tolne pavillonen. Børnene havde hver sin sodavandsflaske med, og man fornemmer, hvordan det var en stor ting i Allan Olsens barndom i Nordjylland. Og Allan Olsens mor svarer – efter meget lang tids stilhed i sangen, hvor Allan Olsen jammer lidt på sin guitar: ”Det gjorde vi osse”!

Når man hører sangen og tonen og stemmelejet, så kan man sagtens høre, at denne ene sætning siger Allan Olsens mor med stor varme og kærlighed. I den ene sætning fortælles det, hvordan hun sammen med Allan Olsen mindes de dage, hvor det vitterligt var stort at komme af sted til Tolne Pavillonen med sin helt egen sodavandsflaske. ”Det gjorde vi osse”, konstaterer hun. Og en hel barndom og en lille dreng, der er blevet set og forstået, findes i den sætning. Hjemme findes måske for Allan Olsen i den mor, der sidder der på passagersædet med sin skindhue med kvast og siger sådan. På nordjysk. Mere skal der ikke til.

Tider skal komme, tider henrulle – på Hjørringvej, lyder sangens omkvæd. Lige som tider skal komme og henrulle her i Balle og i Brøndby og i Bogense og hvor ellers folk har hjemme og længes hjem til jul.\
Hvor end dette sted er og uanset hvordan de tider så er og bliver, som skal komme og henrulle, så kan vi have hjemme i de ord, der lyder til os i dag: Frygt ikke! Se, jeg forkynder jer en stor glæde, som skal være for hele folket: I dag er der født jer en frelser i Davids by, han er Kristus, Herren”. Vi synes måske ikke, det lyder af så meget. Men hvis vi er i tvivl, så må vi underforstå den tone og det stemmeleje, som dette siges til os i. Tonen og stemmelejet bag de ord er Guds, og derfor er de ord forkyndt os med stor varme og stor kærlighed – lige som når Allan Olsens mor siger: ”Det gjorde vi osse”. En hel barndom og en lille dreng, der er blevet set og forstået, findes i den sætning. Og et helt menneskeliv, dit og mit, som er blevet set og forstået og taget hånd om findes i juleevangeliets ”Frygt ikke, se, jeg forkynder jer en stor glæde. I dag er der født jer en frelser, han er Kristus, Herren”. Ved de ord kan vores længsler om at komme hjem og føle sig hjemme standse. For nu er Gud kommet til verden for at have hjemme hvor vi er. Glædelig jul! Amen.
